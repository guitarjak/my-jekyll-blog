---
layout: post
title:  "ถ้าไหนๆ ก็ต้องทำแล้วก็ทำให้มันสนุกสิ"
date:   2023-12-23 09:00:00 +0100
catagory: Self
excerpt: "เช้าวันอาทิตย์ที่สวีเดน ผมกำลังนอนอยู่ในผ้าห่มอุ่นๆ ในขณะที่ข้างนอกหนาวมาก ผมได้ยินเสียงวิวเรียกจากนอกห้อง..."
---

![Work day at Sweden](/images/work-at-sweden.jpg)

เช้าวันอาทิตย์ที่สวีเดน ผมกำลังนอนอยู่ในผ้าห่มอุ่นๆ ในขณะที่ข้างนอกหนาวมาก ผมได้ยินเสียงวิวเรียกจากนอกห้อง

"บี้ ตื่นรึยังง วันนี้ต้องไปกวาดหิมะลงจากหลังคานะ"

ผมแตะมือถือสองครั้งเพื่อดูนาฬิกา 

9:20am นึกในใจ เพิ่งเก้าโมงเอง และนี่ก็วันหยุดนะจะรีบไปไหน

"บี้ ตื่นได้แล้ว สายแล้วนะ" วิวเรียกอีกรอบ

ผมลุกขึ้นมาจากเตียงแบบมึนๆ เดินไปที่ห้องครัว แม่กำลังทำกับข้าวเตรียมให้พวกเรา ผมเลยพาตัวเองเข้าไปอาบน้ำจะได้ไปกินข้าวแล้วเตรียมออกไปช่วยพ่อวิวกวาดหิมะลงจากหลังคา เดินไปก็นึกในใจ "ขี้เกียจจังวันนี้..."

ระหว่างอาบน้ำก็นึกถึงช่วงตอนอยู่กรุงเทพเมื่อ 2 ปีที่แล้ว วันนั้นสัญญากับวิวว่าอาทิตย์นี้จะช่วยกันทำความสะอาดบ้าน ผมไม่ชอบทำความสะอาดบ้านเลย ยิ่งเป็น Big Cleaning ยิ่งไม่ชอบ แต่ก็ต้องทำเพราะอยู่กันสองคนต้องช่วยกัน ทำกันจนหมดวันผมรู้สึกว่าเป็นวันที่นาน เหนื่อย และน่าเบื่อมากๆ ได้แต่คิดว่าทำไมโตขึ้นแล้วชีวิตเราเหนื่อยง่ายขนาดนี้นะ

เลยนึกย้อนกลับไปอีกช่วงในวัยเด็ก แม่เคยถามกับผมว่า "พรุ่งนี้เราช่วยกันจัดบ้านใหม่ให้สวยๆ กันมั้ย เอาแบบนี้เลย" แล้วก็เปิดวิดีโอให้ผมดู ผมที่อายุประมาณ 15 ปีนั่งดูสักแป๊ป เห็นวิดีโอดูสนุกดี เลยยิ้มตอบแม่ไปว่า "ได้คับม๊า" จำได้ว่าการจัดบ้านครั้งนั้นสนุกมาก เราช่วยกันคิดว่าจะวางอะไรตรงไหน จัดแบบไหนถึงจะดูเรียบร้อย การจัดวางของที่มากมายก่ายกองในบ้านหลังเล็กของเราเป็นอะไรที่ท้าทายมาก พอจบวันเราได้บ้านที่สะอาดขึ้นแล้วก็ทำอาหารอร่อยๆ กินกัน เป็นวันอาทิตย์ที่สนุกและรู้สึกว่าผ่านไปเร็วมาก

ตัดภาพกลับมาที่เดิม ผมอาบน้ำเสร็จแล้ว จากประสบการณ์ที่ผ่านมาเพราะในตอนเด็กมัน "สนุก" แน่เลยเราเลยไม่เหนื่อยและมีพลัง ระหว่างนั่งกินข้าว วิวก็ถามผมอีกรอบว่า "บี้อยากไปช่วยมั้ย ถ้าขี้เกียจไม่ต้องไปก็ได้นะ" ผมยิ้มแล้วก็ตอบกลับไปว่า "อยากๆ ไม่ขี้เกียจเลย"

ด้วย Mindset ที่เปลี่ยนไปภายในไม่กี่นาที ผมพยายามทำให้สิ่งที่ต้องทำเป็นเรื่องสนุก คิดให้มันตื่นเต้น ไหนๆ เราก็ไม่ได้มาที่นี่บ่อย เราไม่เคยทำอะไรแบบนี้ด้วย ลองทำดูหน่อยแล้วกันจะได้ไปเล่าต่อได้ว่าไอแบบนี้มันทำยังไง กินข้าวเสร็จเราก็แต่งตัวหยิบอุปกรณ์แล้วก็เตรียมลุย

พ่อวิวส่งพวกเราขึ้นไปบนหลังคาด้วยรถตักหิมะพร้อมกับอุปกรณ์ขุดต่างๆ ผมเกิดมาเพิ่งเคยทำอะไรแบบนี้ และเพิ่งรู้ว่าหิมะมันหนักมากๆ เลยแหละ อากาศ -10 องศาเราช่วยกันตักจนเสื้อเริ่มเปียก ผมหยิบมือถือขึ้นมากดอัดวิดีโอ ปั้นหิมะเป็นก้อนแล้วโยนไปใส่วิว โดนเต็มๆ นึกในใจ "แม่นแฮะเรา"

หันกลับไปขุดต่อสักพัก "ตุ้บ" ก้อนหิมะลูกใหญ่โดนเต็มหน้าผมเลย จากการขุดเปลี่ยนเป็นศึกปาหิมะกันไปมาอยู่บนหลังคาบ้านแบบที่เพื่อนบ้านมาเห็นคงตกใจว่ามันเล่นอะไรกันบนหลังคา เล่นไปแป๊ปนึงก็กลับมาโกยหิมะลงจากหลังคาต่อจนเสร็จ เราได้หิมะกองใหญ่อยู่ข้างบ้าน เลยบอกกับวิวว่า "บอกป๊ายูว่าขอกระโดดลงได้มั้ย ลงไปที่กองหิมะอันนี้" แล้วก็กระโดดกันลงมา

เหนื่อยมากๆ นะ จะอ้วกด้วยเพราะกินข้าวไปค่อนข้างเยอะแล้วเป็นงานที่ต้องใช้พลังเยอะ ผมน่าจะจุกแหละ แต่ผมกลับรู้สึกว่าเวลาผ่านไปเร็วมาก แป๊ปเดียวเอง สนุกด้วย บอกวิวว่าถ้ามีรอบหน้าให้ป๊าวิวบอกนะ อยากช่วยทำอีก สิ่งที่ได้เรียนรู้จากวันนี้เลยคือถ้าเราคิดให้มันสนุก สิ่งต่างๆ มันจะผ่านไปเร็วมาก จริงๆ ผมใช้วิธีนี้หลายครั้งนะ แต่ไม่เคยรู้สึกตัว เช่นเคยทำโปรเจกต์กับที่ทำงาน ถ้าโปรเจกต์ไหนสนุกจะรู้สึกว่าไม่เหนื่อยเลย แล้วไม่นานด้วย 

วิธีที่ผมใช้คือถามตัวเองว่า:
1. เราจะทำให้เรื่องนี้สนุกได้ยังไง มีอะไรที่พอจะเล่นขำๆ ได้ไหม มีเพื่อนหรือใครที่พอจะเป็นสีสันแล้วเราลากคนเหล่านั้นเข้ามากับเราได้ไหม คนเหล่านี้เหมือนเชื้อเพลิงที่จะเติมพลังให้กับคนอื่นได้อย่างดีเลย
2. มันท้าทายเราไหม ท้าทายยังไง ลองคิดว่าถ้าสมมุตินี่คือด่านนึงในเกมส์ เราจะผ่านมันไปยังไง หรือถ้าเป็นเรื่องที่ไม่เคยทำ ลองคิดว่าเราเกิดมาครั้งเดียว ลองทำมันดูสักตั้ง จะได้รู้ว่าเป็นยังไง

จริงๆ ผมก็ยังทำได้ไม่ 100% เปอเซนต์หรอก แต่พอเราเริ่ม aware แล้วเริ่มทำจนชินแล้วรู้สึกว่า Productivity เพิ่มขึ้นเยอะเลย มีพลังเยอะขึ้น มีความสุขมากขึ้น แล้วยังทำงานเสร็จเร็วขึ้นอีกด้วย ผมว่าคนเราเกิดมาแค่ครั้งเดียว สิ่งสำคัญที่สุดสำหรับผมเลยคือการ "Minimize Stress และ Maximize Happiness" หรือพูดง่ายๆ คือทำให้ชีวิตเราสนุกอยู่เสมอนั่นแหละครับ