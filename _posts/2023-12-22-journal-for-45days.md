---
layout: post
title:  "รีวิวการบังคับตัวเองเขียน Dairy มา 45 วัน"
date:   2023-12-22 09:00:00 +0100
catagory: Self
excerpt: "เมื่อประมาณสามเดือนที่แล้วคือจุดเปลี่ยนของชีวิตที่ผมได้มีโอกาสเก็บกระเป๋ามาเรียนต่อที่ประเทศอังกฤษ วันที่ครอบครัวมาส่งที่สนามบินผมรู้สึกหวิวๆ"
---

![My Journal](/images/journal_sample.png)

เมื่อประมาณสามเดือนที่แล้วคือจุดเปลี่ยนของชีวิตที่ผมได้มีโอกาสเก็บกระเป๋ามาเรียนต่อที่ประเทศอังกฤษ วันที่ครอบครัวมาส่งที่สนามบินผมรู้สึกหวิวๆ แบบบอกไม่ถูก กังวลกับหลายๆ อย่าง เช่น สภาพแวดล้อมที่จะเปลี่ยนไป เมืองที่จะไปอยู่ ผู้คนใหม่ๆ ที่จะต้องทำความรู้จัก และการจัดการเวลาที่ต้องมีวินัยมากกว่าที่เคยเป็น

แต่ไหนๆ ก็มาถึงแล้ว จับมือกับวิวและบอกว่าจะตั้งใจทำให้ดีที่สุดเพื่อไม่เสียดายเงินที่ทางบ้านส่งมา ตั้งใจว่ากลับไปชีวิตเราต้องมีอะไรเปลี่ยนแปลงไปในทางที่ดีขึ้น พอเริ่มเรียนได้ประมาณเดือนกว่าๆ ผมเริ่มสังเกตุตัวเองว่าเราจำสิ่งที่เรียนมาตั้งแต่ตอน ป.ตรี ได้น้อยมากๆ 

ในห้อง MBA ตอนที่อาจารย์ถามผมมีติดๆ อยู่ในหัวแต่ก็จำไม่ได้จริงๆ อาจจะเป็นเพราะในช่วงนั้นเราเรียนจบ แต่ไม่ได้เรียนรู้อะไรเลยหรือปล่าว ยิ่งทำให้นึกย้อนกลับไปอีกว่าตลอดเวลาที่เรียนก็พยายามตั้งใจเสพสื่อหลายๆ อย่างที่มีประโยชน์ แต่ถ้าถามว่าได้เรียนรู้อะไรบ้าง ตัวผมเองก็ตอบไม่ได้เลย 

นึกในใจว่า "แย่โคตร...ทำไงดีวะ" เลยพยายามหาวิธีที่จะจัดการกับชีวิตตัวเองให้ดีกว่านี้ ตอนนั้นคิดว่าเริ่มเล็กๆ ก็ได้ ขอแค่ให้ได้เริ่ม พอดีกับหลักสูตร MBA ที่กำลังเรียนอาจารย์จะให้เขียน Reflection หลังจบคาบทุกคาบเพื่อให้เราได้ทบทวนและเช็คว่าตัวเองเข้าใจไหม เลยนึกย้อนกลับไปว่าเราก็เคยเขียนไดอารี่เป็น Daily Reflection อยู่นี่นา เปิดไดอารี่ที่เขียนล่าสุดขึ้นมา...

2021-10-20 - Normal Working Day 

อื้มม สองปีที่แล้วเริ่มเขียนได้อาทิตย์กว่าๆ แล้วก็เลิก ตั้งใจใหม่ว่าเอาวะ ตอนเด็กๆ แม่เคยบอกว่าถ้าเราทำอะไรครบ 30 วันแล้วมันจะติดเป็นนิสัย เลยตั้งเป้าว่ารอบนี้ ไม่ว่ายังไงเราก็จะเขียนให้ได้อย่างน้อย 30 วัน เขียนมากเขียนน้อยขอแค่ได้เขียน แล้วจากนั้นเป็นไงค่อยว่ากัน

และนี่ก็เลย 30 วันมาซักพักแล้ว สิ่งที่ได้เรียนรู้จากการทดลองนี้มีหลายอย่างที่น่าสนใจเลยคือ
1. เทคนิคของแม่ผมได้ผล - เทคนิคทำจนครบ 30 วันของแม่ผม ได้ผลจริงๆ นะ พอผ่าน 30 วันไปแล้ว วันไหนที่ยังไม่ได้เขียนจะมีความรู้สึกว่า "เอ...เราลืมอะไรไปหรือป่าวนะ"
2. คอยเตือนเราให้โฟกัส - การเขียนทุกวันช่วยย้ำเราว่าต้องคอยโฟกัสกับอะไร ทุกๆ วันผมจะมีช่องที่ต้องเขียนว่า "What's your focus today?" ซึ่งผมเองก็ยังฝึกเรื่องนี้อยู่นะ แต่ถ้าไม่ได้โฟกัสเรื่องอะไรเลยติดๆ กันสองสามวันก็จะเริ่มรู้สึกผิดแล้วเพราะจะไม่มีอะไรไปเขียนในช่องนี้
3. มีคุณค่าทางจิตใจ - ย้อนกลับไปดูวันแรกๆ ที่เริ่มเขียน ไดอารี่แต่ละวันมันเหมือนเป็นสมบัติทางใจนะ แค่ลองนึกดูว่าอีก 1 ปีข้างหน้าเรากลับไทย พอย้อนกลับมาอ่านต้องทำให้คิดถึงช่วงเวลาที่มาเรียนแน่เลย ผมพยายามเขียนคร่าวๆ ว่าวันนี้ทำอะไรบ้าง มีอะไรเกิดขึ้นบ้าง แน่นอนว่าถ้าไม่เขียนผมจำไม่ได้หรอก
4. ช่วยสร้าง Habit - ตั้งแต่ครึ่งปีที่แล้วตั้งใจว่าจะกินวิตามินซีทุกวันเพื่อจะบรรเทาอาการภูมิแพ้ แต่ชอบลืมตลอดเลย ตั้งแต่เขียนไดอารี่มา ผมไม่เคยลืมซักวันเพราะในช่วงท้ายของไดอารี่ ผมจะมี Tick-box ที่เขียนว่า "กินวิตามินซีแล้ว" ถ้ายังไม่กินผมก็จะเดินไปกินแล้วก็ติ้กช่องนี้ เป็นอันจบการเขียนของวันนั้นๆ
5. ช่วยให้เราได้คิด - การที่เราต้องมาเขียนเหตุการณ์ของทั้งวันก่อนนอนมันช่วยทำให้เราได้นั่งนึกและคิดว่าวันนี้เราทำอะไรไปบ้าง เราใช้เวลาคุ้มไหม เรารู้สึกยังไงกับวันนี้ แล้วก็กลั่นสิ่งต่างๆ ออกมาเป็นตัวหนังสือ ผมรู้สึกว่ามันคือการตกตะกอนอีกแบบนึง

อยากแนะนำให้ทุกคนลองเขียนดูนะ สำหรับผมมันคุ้มจริงๆ เทียบกับสิ่งที่ได้มา มันไม่มีต้นทุนอะไรเลยนอกจากเวลาวันละประมาณ 30 นาที (ซึ่งปกตินอนไถ reels นานกว่านี้อีก) แล้วเราก็สามารถออกแบบวิธีการเขียนหรือ Template ของเราได้ตามถนัด เดี๋ยวผมค่อยมาแชร์ Template ที่ผมใช้นะครับ