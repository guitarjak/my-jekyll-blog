---
layout: post
title:  "สิ่งสำคัญที่สุดของการเปิดร้านอาหาร"
date:   2023-12-26 09:00:00 +0100
catagory: Self
excerpt: "วันนี้วิวนัดเจอรุ่นพี่ที่สวีเดนเพื่อทานกาแฟ เราขับรถจากบ้านวิว (Hede) เข้าไปในตัวเมือง (Ostersund) ผมเพิ่งมีโอกาสได้เห็นอพาร์ทเมนต์ในตัวเมืองสวีเดน สวยและน่าอยู่มาก หลังจากทานกาแฟเสร็จเรียบร้อยเราตัดสินใจเข้าไปหาข้าวกินในตัวเมือง"
---
![BKK Thai in Sweden](/images/bkk-thai.jpg)

วันนี้วิวนัดเจอรุ่นพี่ที่สวีเดนเพื่อทานกาแฟ เราขับรถจากบ้านวิว (Hede) เข้าไปในตัวเมือง (Ostersund) ผมเพิ่งมีโอกาสได้เห็นอพาร์ทเมนต์ในตัวเมืองสวีเดน สวยและน่าอยู่มาก หลังจากทานกาแฟเสร็จเรียบร้อยเราตัดสินใจเข้าไปหาข้าวกินในตัวเมือง ร้านที่จะไปทานชื่อร้าน BKK Thai ผมจำได้ว่าเคยไปทานร้านนี้รอบที่แล้วตอนมาสวีเดนเมื่อสองปีก่อน

เจ้าของร้านเขาชื่อน้าแซ็คเป็นคนไทยที่มาอยู่สวีเดนนานแล้วและก็รู้จักกับแม่วิว ผมจำได้ว่ารอบที่แล้วมาทานไม่ค่อยประทับใจสัก เพราะรู้สึกว่าไลน์อาหารน้อยและไม่ค่อยอร่อยเท่าไหร่ (ขอโทษนะครับน้าแซ็ค) แต่วิวบอกว่าไม่ได้มานาน ไปอุดหนุนน้าเขาหน่อย

พอไปถึงร้าน ผมก็ถามวิวว่า "ร้านนี้หรอ? รอบที่แล้วมาไม่ใช่ตรงนี้นี่"

วิวตอบว่า "อื้ม เขาย้ายร้านมาที่ใหม่"

ร้านใหม่ใหญ่กว่าเดิมเยอะเลย เดินเข้าไปผมเช็คอาหารก่อนเลย หื้มไลน์อาหารเยอะกว่าเดิมแฮะ คุณป้าพนักงานคนไทยก็เดินเข้ามาคุยกับแม่วิวแล้วก็ถามข่าวกันนิดหน่อยว่าเป็นไงบ้าง วิวทำอะไรอยู่ เรียนที่ไหน บลาๆ แล้วเราก็เดินไปจ่ายเงิน (ร้านบุฟเฟ่ที่สวีเดนจ่ายก่อนกิน)

ระหว่างเดินไปตักอาหารผมก็สังเกตุรอบๆ ร้าน รู้สึกว่ารอบนี้คนเยอะขึ้นนะเนี่ย พอตักอาหารมานั่งโต๊ะแล้วลองชิมดู "อื้ม อร่อยกว่ารอบที่แล้วๆ" บังเอิญได้ยินคุณป้าคนไทยอีกคนนึงคุยกับคุณป้าพนักงาน เขาบอกว่าลูกค้าเยอะกว่าแต่ก่อนมากเลย ผมก็เลยพยายามดูว่าด้วยปัจจัยอะไรบ้างถึงทำให้ร้านคนเยอะขึ้น

เลยนึกไปถึงช่วงที่อาจารย์สอนวิชา Strategy แกเคยถามพวกเราว่า ถ้าเรามีร้านอาหารแล้วขอพรได้ 1 ข้อ เราจะขอว่าอะไร? บางคนตอบว่าขอให้รสชาติอร่อยที่สุดในโลก ขอให้พนักงานบริการดีที่สุดในโลก ขอให้ต้นทุนถูกกว่าคู่แข่ง ขอให้ดาราชื่อดังมารีวิว และอื่นๆ อีกมากมาย

อาจารย์ตอบมาว่า "Great! But nothing is better than a starving crowd"
แปลเป็นไทยคือ "เยี่ยม แต่ไม่มีอะไรจะเยี่ยมกว่ากลุ่มคนที่หิวโหยแล้ว"

เมื่อคุณเปิดร้านอาหารไม่ว่าอาหารคุณจะแย่ แพง บริการห่วยแตก แต่ถ้าคนมันหิวมากๆ ยังไงก็ต้องซื้อ อาจารย์ผมยกตัวอย่างบู๊ทแฮมเบอเกอร์ข้างหน้าผับที่เมืองที่เราเรียนอยู่ เบอเกอร์แพง รสชาติก็งั้นๆ พูดก็ไม่ได้ดี แต่ขายดีโคตร! เพราะคนออกมาตอนผับปิด เต้นเสร็จเหนื่อยๆ หิว ก็ต้องหาอะไรกิน จะเดินไปร้านอื่นก็เดินไม่ไหวเพราะเหนื่อยและเมา ร้านนี้แหละใกล้สุดแล้ว นี่เป็นสาเหตุให้ร้านเบอเกอร์นี้ขายหมดทุกวัน

ทำให้ผมมองไปข้างนอกร้านอาหารที่ผมกำลังนั่งกินอยู่ ร้านนี้ตั้งอยู่ตรงข้ามกับ Supermarket ที่ใหญ่และถูกสุดในเมือง ติดกับตึกสูงที่เป็นออฟฟิศสำหรับหลายบริษัท และรอบๆ มีร้านอาหารไม่เยอะเลย

ผมนึกในใจ "โอ้ นี่มัน Starving Crowd ชัดๆ"

คนเดินซุปเปอร์เสร็จก็มาแวะนั่งทานข้าวก่อนกลับบ้าน พนักงานออฟฟิศที่พักเที่ยงก็ลงมาสั่งข้าวที่นี่อีก บวกกับรสชาติอาหารที่ดีขึ้น (น่าจะปรับปรุงสูตรมาเรื่อยๆ) จึงไม่แปลกใจเลยที่คนจะเยอะขึ้นกว่าแต่ก่อน 

วันนั้นที่ฟังจากอาจารย์ยังไม่ค่อยเห็นภาพเท่าไหร่ แต่วันนี้คิดว่าเก็ทแล้วแหละว่า Starving Crowd ที่อาจารย์หมายถึงมันคืออะไรและทรงพลังขนาดไหน

ซึ่งจริงๆ เอา Framework นี้มาคิดก็ใช้ได้กับธุรกิจหลายอุตสาหกรรมนะเช่น
- เมื่อเปิดร้านอาหาร สิ่งแรกที่ต้องดูไม่ใช่อาหารแบบไหนจะอร่อยที่สุด แต่คือที่ไหนมี "คนหิว" เยอะที่สุด
- เมื่อเปิดฟิตเนส สิ่งแรกที่ต้องดูไม่ใช่ทำยังไงเราจะมีฟิตเนสสวยที่สุด แต่คือโซนไหนมีคน "Out of shape" มากที่สุด
- เมื่อเปิดคลินิกเสริมความงาม สิ่งแรกที่ต้องดูไม่ใช่ทำยังไงเราถึงจะมีเทคโนโลยีที่ดีที่สุด แต่คือแถบไหนมีคน "อยากสวย" มากที่สุด

ขอบคุณอาจารย์ Rani ครับ ถ้าเรียนจบแล้วผมจะเปิดร้านอะไรบ้างจะจำไว้ว่าต้องหา "Starving Crowd" ของธุรกิจตัวเองให้เจอ